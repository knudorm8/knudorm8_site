<h1>Права й обов'язки мешканців гуртожитку</h1>
<p>
    <a href="">Права</a>
  </p>
Зі своїми правами й обов’язками студенти-мешканці гуртожитку ознайомлюються під час поселення. Основними документами, які регламентують твоє проживання в гуртожитку, є Договір на проживання та Правила внутрішнього розпорядку. 

Договір на проживання є найважливішим документом для мешканців Студміста, адже вони власноруч свідомо ставлять підпис про те, які саме правила зобов'язуються не порушувати.

Правила внутрішнього розпорядку є більш розширеним варіантом Договору на проживання, у цьому документі можна прочитати про те, що в гуртожитку робити можна, а що — заборонено.

Окрім Договору на проживання та Правил внутрішнього розпорядку, проживання в гуртожитку регламентується такими документами:

Житловий кодекс України (Глава 4 “Користування гуртожитками”);

Положення про користування гуртожитками (КабМін);

Наказ про оплату за користування гуртожитками Університету;

Наказ про встановлення плати за проживання в студентському гуртожитку

Останній наказ регламентує питання оплати проживання в гуртожитку.  Студенти-мешканці гуртожитку сплачують суму, що становить не більше, ніж 40 % від розміру мінімальної академічної стипендії.

Примусові суботники заборонені на рівні Закону, а саме пункт 24 статті 63 Закону України "Про вищу освіту", де йдеться, що ти маєш право на те, щоб отримати оплату за виконану працю.

Права
Протягом семи днів після підписання договору повідомити дирекцію про всі недоліки в кімнаті, якщо такі наявні, та вимагати їх усунення за кошт Університету.

Цілодобово виходити з гуртожитку та заходити до нього, пред’явивши перепустку на вахті.

На період військового стану вхід та вихід з гуртожитку здійснюються відповідно до комендантської години (з 5:00 до 24:00).

Проводити відвідувачів у гуртожиток з 8:00 до 23:00, залишивши свою перепустку з документом гостя та зареєструвавши його в журналі.

На період військового стану проводити дозволено лише студентів КНУ.

Залишати родичів на ночівлю періодом до трьох днів (детальніше про це можна прочитати тут ).

Користуватися приміщеннями навчального, культурно-побутового, медичного та спортивного призначення, іншим обладнанням і майном гуртожитку; кімнатами загального користування.

Переселитись до іншої кімнати в межах гуртожитку або до іншого гуртожитку згідно зі встановленим порядком.

Проводити поточний ремонт в кімнаті (побілка стелі, обклеювання шпалерами стін, фарбування радіаторів, віконних рам з внутрішнього боку, підвіконь, дверей та вбудованих шаф і антресолей, фарбування або покриття лаком підлоги тощо) за погодженням з адміністрацією студмістечка. 

Замінювати замок у кімнаті, надавши дублікат завідувачці. 

Звертатися до адміністрації та Студентської ради гуртожитку зі скаргами та пропозиціями стосовно проживання. 

Залишати заяви на вахті стосовно ремонту електричного і сантехнічного обладнання та меблів. 

Обирати органи студентського самоврядування гуртожитку і бути обраним до їхнього складу. 

Через органи студентського самоврядування гуртожитку брати участь у вирішенні питань, пов’язаних з поліпшенням житлово-побутових умов, організації культурно-виховної роботи і дозвілля, роботи працівників гуртожитку тощо.

Звертатись із скаргами та пропозиціями до адміністрації університету, факультетів/інститутів, з приводу роботи обслуговуючого персоналу, стану житлово-побутових умов, які не відповідають вимогам Положення про студентський гуртожиток Університету і нормам обладнання та утримання гуртожитків. 

Здавати до камери схову особисті речі, що не потребують щоденного використання. 

При поселенні до гуртожитку (за необхідності) реєструвати місце проживання за адресою гуртожитку відповідно до чинного законодавства України або відмовитися від реєстрації в гуртожитку.

Обов'язки
Користуватися ліжко-місцем, майном, місцями загального користування винятково за прямим призначенням та відповідно до умов Договору на проживання в гуртожитку Університету  і на рівних правах з іншими мешканцями. 

Дбайливо ставитися до житлового приміщення, меблів, обладнання та інвентарю. У разі псування або пошкодження меблів, сантехнічного та електрообладнання, залиття кімнати або місць загального користування з вини студента відшкодувати матеріальні збитки або сплатити на рахунок Університету кошти за ремонт чи втрачене майно відповідно до дефектного акту. 

Не псувати університетське майно (меблі, обладнання та інвентар; крани в умивальних кімнатах, туалетах і душових; не викидати відходи від приготування їжі в туалети, раковини для миття посуду і умивання, що призводить до їх забиття, і т.п.).

Дотримуватися чистоти і порядку в житлових приміщеннях та місцях загального користування, щоденно прибирати житлові кімнати і блоки, виносити сміття. 

Знати і дотримуватися Правил внутрішнього розпорядку та інших нормативних актів, що регулюють проживання у студентських гуртожитках.

Дотримуватися Правил техніки безпеки, пожежної безпеки при користуванні електричними і газовими приладами. 

Своєчасно сплачувати за проживання в гуртожитку та використану електроенергію. 

Не зберігати та не користуватися вибухонебезпечними та хімічно-агресивними речовинами в кімнатах.

Економно використовувати гарячу та холодну воду, електроенергію та газ.

Забезпечити наявність дублікатів ключів від кімнати у завідувача гуртожитком, а в разі необхідності заміни замка у дверях – у п’ятиденний строк попередньо попередити письмово завідувача гуртожитку про здійснення заміни замка та передати йому відповідний дублікат ключів у день заміни замка. 

Своєчасно подавати заявки на ремонт електричного, сантехнічного обладнання і меблів. 

Не курити, не вживати та не зберігати в гуртожитку алкогольні напої, токсичні та наркотичні речовини.

Повідомляти про всі надзвичайні події в гуртожитку вахтерку, завідувачку гуртожитком, заступника завідувачки гуртожитком з виховної роботи, Студентську раду гуртожитку. 

Залишаючи гуртожиток на строк понад 14 (чотирнадцять) календарних днів, письмово попередити завідувачку гуртожитком, при цьому за Студентом залишається надане йому житлове приміщення.

Залишаючи кімнату, вимикати світло, електроприлади, зачиняти вікна. 

Під час проведення планових заходів з дезінсекції організувати доступ до житлової кімнати та блоку. 

При вході в гуртожиток пред’являти перепустку вахтерці 

Не порушувати пропускного режиму в гуртожитку, не залишати сторонніх осіб на ночівлю.

Щорічно надавати довідку про проходження флюрографічного та дерматологічного обстежень один раз на рік, але не пізніше 15 (п’ятнадцятого) вересня поточного року.

Реєструвати електроприлади в завідувачки гуртожитком.

Після закінчення навчання або при достроковому позбавленні права на проживання у гуртожитку здати майно гуртожитку, що перебувало в користуванні та кімнату в належному стані. 

Звільнити житлове приміщення не пізніше дати закінчення дії Договору. При достроковому припиненні дії Договору виселитись у тижневий строк (сім календарних днів), але не пізніше дати, вказаної в обхідному листі; 

При виселенні з гуртожитку підписати у відповідних відділах обхідний лист; з усіма підписами, перепусткою, ключами від кімнати передати його завідувачці гуртожитком. Особисто здати паспорт для оформлення зняття з реєстраційного обліку місця проживання відповідно до чинного законодавства України.